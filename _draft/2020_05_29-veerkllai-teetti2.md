---
layout: post
title: வேர்களை தேடி...
date: '2020-05-29 12:08:00'
image: content/images/size/w1000/2017/10/thayumaanavar.jpg
---

வேர்களை தேடி...


நினைவுகள்...
சாவியை திருகியதும் சக்கரம் சுழல ஆரம்பித்தது... என் மனதுக்குள் பல எண்ணங்கள் ஓடத் தொடங்கின...
அடுத்த ஊரில் இருந்தாலும் அயல் நாடுகளில் வசித்தாலும் சொந்தவூர் ஞாபகங்கள் எல்லோருக்கும் ஆழ்மனதில் பதிந்திருக்கும். எனக்கும் கனவுபோல் தோன்றிய விஷயங்கள் கொஞ்சமாய் நினைவுக்கு வந்தன.
சிறுவயதில் எல்லாம் எப்போடா விடுமுறை வரும் என ஊருக்குப் போக காத்திருப்போம்...

கோடையில் நாங்கள் எல்லா தெருக்களிலும் அலைந்திருக்கிறோம், எல்லா குறுக்கு பாதைகளிலும் சுற்றியிருக்கிறோம்...

போர்செட்டு, குளக்கரை, கடலைகொல்லை, சிவன்கோவில், தென்னதோப்பு, ஏரி, கிளி வைத்திருந்த அத்தை வீடு, குண்டுமணி பறிக்க முள்ளுக்காடு, கடைத்தெரு, தும்பைப்பூ தேடி அலைந்தது என இடங்களும் மனிதர்களும் அப்போது அத்துப்படி... இப்போது சொந்தங்களனைத்தும்கூட மறந்து போனது.

அம்மா சொல்லியனுப்பிய வீட்டின் அடையாளம் மறந்து காளி கோவிலை நெருங்கிய பின்தான் நினைவுகளில் இருந்து வெளிவந்தேன். ஸ்கூட்டியை நிறுத்தி சுற்றும் முற்றும் பார்த்தேன். கத்தரி வெயிலில் பூமி ஆவியாகிக் கொண்டு இருந்தது. கண்ணுக்கு எட்டிய தூரம் வரை ஆள் யாருமில்லை.

வண்டியை திருப்பி வந்த வழியே செலுத்த, எனக்கு அடையாளம் ஒன்றும் புரியவில்லை. வீடு திரும்ப தயாரானபோது சைக்கிளில் ஒருவர் கடந்து சென்றார். கையசைத்து நிறுத்தி "Excuse me" என்றேன் அந்த சூழ்நிலைக்கு பொருந்தாத தொனியில்.இன்னார் வீடு எதுவென்று கேட்டபோது, இந்த வீடுதாம்மா என்றார் நான் நின்ற வாசலைக் காண்பித்து...

ஒருமுறை ஆழ மூச்சிழுத்து வெப்பம் விடுவித்தேன். காற்றின் சலசலப்பில் திரும்பினேன்... என்னை பார்த்து தலையசைத்தது வேறாருமல்ல...
வேப்பமரம்... பதிலுக்கு நானும் புன்னகைத்தேன், காற்றுக்கு நன்றி சொல்லி...